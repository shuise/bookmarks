<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html><head><meta http-equiv="Content-Type" content="text/html; charset=UTF-8"/><meta name="exporter-version" content="Evernote Mac 7.9 (457564)"/><meta name="author" content="水色"/><meta name="created" content="2015-09-28 09:21:52 +0000"/><meta name="source" content="desktop.mac"/><meta name="updated" content="2015-09-28 09:22:38 +0000"/><title>普劝坐禅仪   日本曹洞宗道元禅师</title></head><body>
<div><span style="font-style: normal; font-variant: normal; font-weight: normal; font-family: 'Heiti SC Light'; color: rgb(2, 1, 1);">原夫道本圆通，争假修证？宗乘自在，何费工夫？况乎全体迥出尘埃兮，孰信拂拭之手段？大都不离当处兮，岂用修行之脚头者乎？然而毫厘有差，天地悬隔，违顺纔起，纷然失心！直饶夸会丰悟兮，获瞥地之智通；得道明心兮，举冲天之志气！虽逍遥于入头之边量，几亏阙于出身之活路。矧彼祇园之为生知兮，端坐六年之踪迹可见；少林之传心印兮，面壁九岁之声名尚闻。古圣既然，今人盍辩？所以须休寻言逐语之解行，须学回光返照之退步。身心自然脱落，本来面目现前。欲得恁事，急务恁么事！</span></div>
<div><span style="font-family: 'Heiti SC Light';"><span style="color: rgb(2, 1, 1);"><br/></span></span></div>
<div><span style="font-style: normal; font-variant: normal; font-weight: normal; font-family: 'Lucida Grande'; color: rgb(2, 1, 1);">   </span> <span style="font-style: normal; font-variant: normal; font-weight: normal; font-family: 'Heiti SC Light'; color: rgb(2, 1, 1);">夫参禅者，静室宜焉，饮食节矣，放舍诸缘，休息万事，不思善恶，莫管是非。停心意识之运转，止念想观之测量。莫图作佛，岂拘坐卧乎？寻常坐处厚敷坐物，上用蒲团。或结跏趺坐，或半跏趺坐。谓结跏趺坐，先以右足安左腿上，左足安右腿上。半跏趺坐，但以左足压右腿矣。宽系衣带可令整齐，次右手安左足上，左掌安右掌上。两大拇指面相拄矣。乃正身端坐，不得左侧右倾前躬后仰，要令耳与肩对，鼻与脐对。舌挂上腭，唇齿相着，目须常开，鼻息微通。身相既调，欠气一息，左右摇振。兀兀坐定，思量个不思量底。不思量底如何思量？非思量！此乃坐禅之要术也。所谓坐禅，非习禅也！唯是安乐之法门也，究尽菩提之修证也。公案现成，罗笼未到。若得此意，如龙得水，似虎靠山！当知正法自现前，昏散先扑落。若从坐起，徐徐动身，安详而起，不应卒暴。</span></div>
<div><span style="font-family: 'Heiti SC Light';"><span style="color: rgb(2, 1, 1);"><br/></span></span></div>
<div><span style="font-style: normal; font-variant: normal; font-weight: normal; font-family: 'Lucida Grande'; color: rgb(2, 1, 1);">   </span> <span style="font-style: normal; font-variant: normal; font-weight: normal; font-family: 'Heiti SC Light'; color: rgb(2, 1, 1);">尝观超凡越圣，坐脱立亡，一任此力矣。况复掂指竿针锤之转机，举拂拳棒喝之证契，未是思量分别之所能解也，岂为神通修证之所能知也。可为声色之外威仪，那非知见之前轨则者欤。然则不论上智下愚，莫简利人钝者，专一功夫正是辩道，修证自不染污，趣向更是平常者也。凡夫自界他方，西天东地等持佛印，一擅宗风，唯务打坐，被碍兀地。虽谓万别千差，祇管参禅辩道。何抛却自家之坐床，谩去来他国之尘境。若错一步，当面蹉过。既得人身之机要，莫虚度光阴。倏忽便空，须臾即失。冀其参学高流，久习摸象，勿怪真龙。精进直指端的之道，尊贵绝学无为之人，合杳佛佛之菩提，嫡嗣祖祖之三昧。久为恁么，须是恁么。宝藏自开，受用如意。</span></div>
</body></html>